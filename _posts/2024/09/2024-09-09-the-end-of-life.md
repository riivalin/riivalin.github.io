---
layout: post
title: "弘一大師：人生之最後"
date: 2024-09-07 05:27:00 +0800
categories: [Amitabha,法師開示,弘一大師]
tags: [弘一大師,一念嗔心起，百萬障門開,因果,因果業報，自作自受,善惡因果，決定有報,虛心,獨慎,起念動心,別業,共業,佛陀,口業,搬弄是非,製造是非,靜坐常思己過，閒談莫論人非,十二因緣經,正語,忍辱,假相,罪從心起將心懺，心若滅時罪亦亡,業,業力,懺悔,果報,念佛,持戒,造業,帶業往生,身口意,五戒,持戒,殺生,不與取,邪淫,偷盜,挑撥離間,妄語,惡口,因果,惡業,果報,懺悔,後不再造,逆境惡緣,斷惡修善]
---


歲次壬申十二月，廈門妙釋寺念佛會請余講演，錄寫此稿。於時了識律師臥病不起，日夜愁苦，見此講稿，悲欣交集，遂放下身心，屏棄醫藥，努力念佛。併扶病起，禮大悲懺，吭聲唱誦，長跪經時，勇猛精進，超勝常人。見者聞者，靡不為之驚喜讚嘆，謂感動之力有如是劇且大耶。余因念此槁雖僅數紙，而皆撮錄古今嘉言即自所經驗，樂簡略者或有所取。乃為治定，付刊流布焉。弘一演音記。

## 《一》緒言

古詩云：「我見他人死，我心熱如火；不是熱他人看看輪到我。」人生最後一件大事，豈可須臾忘耶！今為講述，次分六章，如下所列。

## 《二》病重時

當病重時，應將一切家事及自己身體悉皆放下，專意念佛，一心希冀往生西方。能如是者，如壽已盡，決定往生；如壽未盡，雖求往生而病反能速癒，因心至專誠，故能滅除宿世惡業也。倘不如是放下一切專念佛者，如壽已盡，決定不能往生，因自己專求病癒不求往生，無由往生故。如壽未盡，因其一心希望病癒，妄生憂怖，不惟不能速癒，反更增加病苦耳。若病重時，痛苦甚劇者，切勿驚惶。因此病苦，乃宿世業障，或亦是轉未來三塗惡道之苦，於今生輕受，以速了償也。自己所有衣服諸物，宜於病重時，即施他人。若依《地藏菩薩本願經》〈如來讚歎品〉所言供養經像等，則彌善矣。若病重時，神識猶清，應請善知識為之說法，盡力安慰。舉病者今生所修善業，一一詳言而讚歎之，令病者心生歡喜，無有疑慮。自知命終之後，承斯善業，決定生西。

## 《三》臨終時

臨終之際，切勿詢問遺囑，亦勿閒談雜話。恐彼牽動愛情，貪戀世間，有礙往生耳。若欲留遺囑者，應於康健時書寫，付人保藏。倘自言欲沐浴更衣者，則可順其所欲而試為之。若言不欲，或噤口不能言者，皆不須強為。因常人命終之前，身體不免痛苦。倘若強為移動沐浴更衣，則痛苦將更加劇。世有發願生西之人，臨終為眷屬等移動擾亂，破壞其正念，遂致，不能往生者，甚多甚多。又有臨終可生善道，乃為他人誤觸，遂起瞋心，而牽入惡道者，如經所載阿耆達王死墮蛇身，豈不可畏。臨終時，或坐或臥，皆隨其意，未宜勉強。若自覺氣力衰弱者，儘可臥床，勿求好看勉力坐起。臥時，本應面西右脅側臥者。若因身體痛苦，改為仰臥，或面東左脅側臥者，亦任其自然，不可強制。

大眾助念佛時，應請阿彌陀佛接引像，供於病人臥室，令彼矚視。助念之人，多少不拘。人多者，宜輪班念，相續不斷。或念六字，或念四字，或快或慢，皆須預問病人，隨其平日習慣及好樂者念之，病人乃能相隨默念。今見助念者皆隨己意，不問病人，既已違其平日習慣及好樂，何能相隨默念。余願自今以後，凡任助念者，於此一事切宜留意。又尋常助念者，皆用引磬小木魚。以余經驗言之，神經衰弱者，病時甚畏引磬及小木魚聲，因其聲尖銳，刺激神經，反令心神不寧。若依余意，應免除引磬小木魚，僅用音聲助念，最為妥當。或改為大鐘大磬大木魚，其聲宏壯，聞者能起肅敬之念，實勝於引磬小木魚也。但人之所好，各有不同。此事必須預先向病人詳細問明，隨其所好而試行之。或有未宜，儘可隨時改變，萬勿固執。

## 《四》命終後一日

既已命終，最切要者，不可急忙移動。雖身染便穢，亦勿即為洗滌。必須經過八小時後，乃能浴身更衣。常人皆不注意此事，而最要緊。惟望廣勸同人，依此謹慎行之。命終前後，家人萬不可哭。哭有何益，能盡力幫助念佛乃於往者有實益耳。若必欲哭者，須俟命終八小時後。

頂門溫煖之說，雖有所據，然亦不可固執。但能平日信願真切，臨終正念分明者，即可證其往生。命終之後，念佛以畢，即鎖房門。深防他人入內，誤觸亡者。必須經過八小時後，乃能浴身更衣。〈前文已言，今再諄囑，切記切記！〉因八小時內若移動者，亡人雖不能言，亦覺痛苦。八小時後著衣，若手足關節硬，不能轉動者，應以熱水淋洗。用布攪熱水，圍於臂肘膝彎。不久即可活動，有如生人。殮衣宜用舊物，不用新者。其新衣應布施他人，能令亡者獲福。不宜用好棺木，亦不宜做大墳。此等奢侈事，皆不利於亡人。

## 《五》薦亡等事

七七日內，欲延僧薦亡，以念佛為主。若誦經拜懺焰口水陸等事，雖有不可思議功德，然現今僧眾視為具文，敷衍了事，不能如法，罕有實益。【印光法師文鈔】中屢斥戒之，謂其惟屬場面，徒作虛套。若專念佛，則人人能念，最為切實，能獲莫大之利矣。如請僧眾念佛時，家族亦應隨念。凡念佛等一切功德，皆宜迴向普及法界眾生，則其功德乃能廣大，而亡者所獲利益亦更因之增長。

開弔時，宜用素齋，萬勿用葷，致殺害生命，大不利於亡人。出喪儀文，切勿舖張。毋圖生者好看，應為亡者惜福也。

七七以後，亦應常行追薦以盡孝思。蓮池大師謂年中常須追薦先亡。不得謂以已得解脫，遂不舉行耳。

## 《六》勸請發起臨終助念會

此事最為切要，應於城鄉各地，多多設立。《飭終津梁》中有詳細章程，宜檢閱之。

## 《七》結語

殘年將近，不久即是臘月三十日，為一年最後，若未將錢財預備穩妥，則債主紛來，如何抵擋。吾人臨命終時，乃是一生之臘月三十日，為人生最後。若未將往生資糧預備穩妥，必致手忙腳亂呼爹叫娘，多生惡業一齊現前，如和擺脫。離中雖恃他人助念，諸事如法，但自己亦須平日修持，乃可臨終自在。奉勸諸仁者，總要及早預備才好。
---
layout: post
title: "印光大師法語開示句句箴言"
date: 2024-10-22 05:27:00 +0800
categories: [Amitabha,阿彌陀佛,印光大師]
tags: [印光大師,淨土法門,是心作佛，是心是佛,阿彌陀佛,南無阿彌陀佛,西方極樂世界,極樂世界,念佛,十念法,都攝六根,老實念佛,帶業往生,信願持名,無量壽經,不可以少善根福德因緣得生彼國,凡所有相，皆是虛妄,一切有為法，如夢幻泡影,地獄門前僧道多,魔障,道高一尺，魔高一丈,謠言止於智者,佛氏門中，有求必應,因果通三世,三尸神,祿盡人亡,福報,天地有司過之神,楞嚴經,起心動念,邪師說法，如恆河沙,佛法重實質不重形式,起心動念,不間斷,蓮花,佛力加持,因果,持戒,身口意,五戒,持戒,果報,懺悔]
---

印光大師法語開示句句箴言        

1.念佛時必須字字句句從心而發，從口而出，從耳而入。一句如是，百千萬句亦如是。能如是，則妄念無由而起，心佛自可相契矣。都攝六根，淨念相繼。依此而行，決無歧誤。        

2.念佛不能純一，必須制心不令外馳。久久自會純一。       

3.學道之人，凡遇種種不如意事，只可向道上會。逆來順受，則縱遇危險等事，已過便如昨夢，何得常存在心。汝既欲修行，當知一切境緣，悉由宿業所感。又須知至誠念佛，則可轉業。       

吾人不做傷天損德事，怕甚麼東西。今為汝計，宜放開懷抱，一切不可以計慮，不可以擔憂。只怕躬行有玷，不怕禍患鬼神。

4.學道之人，道念重一分，則凡情輕一分，此必然之勢也。然未斷惑之人，常須努力。若一放縱，舊病定至復發。        

5.古德云：不怕念起，只怕覺遲。貪瞋痴一起，立即覺了，則立即消滅矣。若以貪瞋痴為自家正主，則如認賊為子，其家財寶必致消散矣。      

6.被境所轉，係操持力淺。則喜怒動於中，好惡形於面矣。操持者，即涵養之謂也。若正念重，則余一切皆輕矣。是以真修行人，於塵勞中煉磨。煩惱習氣，必使漸漸消滅，方為實在工夫。斷不可起煩躁心，怨天尤人。        

7.乩壇所說，多屬靈鬼依託當人之智識而作。其所開示改過遷善、小輪迴、小因果等，皆與世道人心有大裨益。至於說天、說佛法，直是胡說。      

吾等為佛弟子，不可排斥此法，以其有阻人遷善之過。亦不可附贊此法，以其所說佛法，皆屬臆撰，恐致壞亂佛法，疑誤眾生之愆。
若有暗地裡口傳心受之妙訣，即是邪魔外道，非佛法。        

8.人生世間，幻住數十年。從有知識以來，日夜營謀，忙忙碌碌。無非為養身家，做體面，遺子孫而已。推其病根，只因執著有我，不肯放下。其念慮固結。雖佛與之說法，亦莫之能解。        

而於自己主人公本來面目，則反置之不問。任其隨業流轉，永劫沈淪，可不哀哉！凡不宜貪戀之境現前，則知此吾之鑊湯爐炭也。則斷不至如飛蛾赴火，自取燒身矣。凡分所應為之事，則知此吾之出苦慈航也。則斷不至當仁固讓，見義不為矣。      

9.世間富貴，奚啻陽焰空華，直同囹圄毒海耳。      

10.瞋者，見境而心起忿憎之謂。富貴之人，每多瞋恚。以諸凡如意，須使有人。稍一違忤，即生瞋怒。輕則惡言橫加，重則鞭杖直撲。唯取自己快意，不顧他人傷心。又瞋心一起，於人無益，於己有損。輕亦心意煩燥，重則肝目受傷。須令心中常有一團太和元氣，則疾病消滅，福壽增崇矣。       

11.吾人一念心性，與佛無二。只因迷背本心，堅執我見。則一切諸緣，皆為對待。如射侯既立，則眾矢咸集矣。     

倘能知我心原是佛心，佛心空無所有。猶如虛空，森羅萬象，無不包括。亦如大海，百川眾流，無不納受。如天普蓋，似地均擎，不以蓋擎自為其德。        

我若因小拂逆，便生瞋恚。豈非自小其量，自喪其德。雖具佛心理體，其起心動念，全屬凡情用事。        

12.佛法大無不包，細無不舉。譬如一雨普潤，卉木同榮。修身、齊家、親民之道，無不具足。古今來文章蓋一時，功業喧宇宙者。其精神志節，皆由學佛以培植之。       

13.佛教大無不包，細無不舉。不但身心性命之道，發揮罄盡無余。即小而世諦中孝弟忠信、禮義廉恥等，亦毫善弗遺。唯於煉丹運氣等，絕無一字言及，而且深以為戒。       

14.今幸得此大丈夫身，又聞最難聞之淨土法門。敢將有限光陰，為聲色貨利消耗殆盡。令其仍舊虛生浪死，仍復沈淪六道，求出無期者乎？直須將一個死字，掛到額顱上。     

15.但恨人之不誠心念誦，致不得其全益耳。     

16.若境遇不嘉者，當作退一步想。試思世之勝我者固多，而不如我者亦復不少。但得不飢不寒，何羨大富大貴。樂天知命，隨遇而安。如是則尚能轉煩惱成菩提，豈不能轉憂苦作安樂耶？       

17.須知具縛凡夫，若無貧窮疾病等苦，將日奔馳於聲色名利之場，而莫之能已。誰肯於得意烜赫之時，回首想乎。       

18.人一生事事皆可偽為，唯臨死之時，不可偽為。況其無愛戀之情，有悅豫之色，安坐而逝，若非淨業成熟，曷克臻此。     

19.禮誦持念，種種修持，皆當以誠敬為主。誠敬若極，經中所說功德，縱在凡夫地，不能圓得。而其所得，亦已難思難議。若無誠敬，則與唱戲相同。其苦樂悲歡，皆屬假妝，不由中出。       

縱有功德，亦不過人天痴福而已。而此痴福，必倚之以造惡業。其將來之苦，何有了期？      

20.光陰迅速，時序更遷。剎那剎那，一念不住。此殆造物出廣長舌，普為爾我一切眾生說人命無常，榮華不久，急尋歸路，免受沈淪之無上妙法耳。     

21.有血性漢子，豈肯生作走肉行屍，死與草木同腐。高推聖境，自處凡愚。遇大警策而不憤發，聞聖賢佛祖之道而不肯行。是天負人耶？亦人負天耶？       
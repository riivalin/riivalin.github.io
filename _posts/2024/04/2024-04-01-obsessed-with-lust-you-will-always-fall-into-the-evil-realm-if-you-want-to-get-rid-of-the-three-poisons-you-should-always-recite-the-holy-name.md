---
layout: post
title: "印光大師：癡迷色欲永墮惡道，欲除三毒常念聖號"
date: 2024-04-01 05:27:00 +0800
categories: [Amitabha,戒除邪淫,印光大師]
tags: [印光大師,楞嚴經,色欲,邪淫,萬惡淫為首,淫心不除，塵不可出,貪瞋癡三,性行為,福報,色情,縱欲,手淫,精氣神,婚外情,梵行,因果,阿賴耶識,因果]
---

　色欲一事，乃舉世人之通病。不特中下之人，被色所迷;即上根之人，若不戰兢自持，乾惕在念，則亦難免不被所迷。試觀古今來多少出格豪傑，固足為聖為賢，只由打不破此關，反為下愚不肖，兼復永墮惡道者，蓋難勝數。

　　《楞嚴經》云：「若諸世界六道眾生，其心不淫，則不隨其生死相續。汝修三昧，本出塵勞。淫心不除，塵不可出。」學道之人，本為出離生死。苟不痛除此病，則生死斷難出離。即念佛法門，雖則帶業往生;然若淫習固結，則便與佛隔，難於感應道交矣。

　　欲絕此禍，莫如見一切女人，皆作親想、怨想、不淨想。

　　親想者，見老者作母想，長者作姊想，少者作妹想，幼者作女想。欲心縱盛，斷不敢於母姊妹女邊起不正念。視一切女人總是吾之母姊妹女，則理制於欲，欲無由發矣。

　　怨想者，凡見美女，便起愛心;由此愛心，便墮惡道;長劫受苦，不能出離。如是則所謂美麗嬌媚者，比劫賊虎狼、毒蛇惡蠍、砒霜鸩毒烈百千倍。於此極大怨家，尚猶戀戀著念，豈非迷中倍人?

　　不淨者，美貌動人，只外面一層薄皮耳;若揭去此皮，則不忍見矣。骨肉膿血，屎尿毛發，淋漓狼藉，了無一物可令人愛。但以薄皮所蒙，則妄生愛戀。花瓶盛糞，人不把玩。今此美人之薄皮不異花瓶，皮內所容，比糞更穢，何得愛其外皮，而忘其皮裡之種種穢物、漫起妄想乎哉?      

　　苟不戰兢乾惕，痛除此習，則唯見其姿質美麗，致愛箭入骨，不能自拔。平素如此，欲其沒後不入女腹，不可得也。入人女腹猶可，入畜女腹則將奈何?試一思及，心神驚怖。

　　然欲於見境不起染心，須於未見境時常作上三種想，則見境自可不隨境轉。否則縱不見境，意地仍復纏綿，終被淫欲習氣所縛。固宜認真滌除惡業習氣，方可有自由分。每日除了己職分外，專心念佛名號，朝暮佛前，竭誠盡敬，懇到懺悔無始宿業，如是久之，當有不思議利益得於不知不覺中。

　　《法華經》云：「若有眾生，多於淫欲，常念恭敬觀世音菩薩，便得離欲。」瞋恚、愚癡亦然。是知能至誠念彌陀觀音聖號者，貪瞋癡三惑自可消除也。
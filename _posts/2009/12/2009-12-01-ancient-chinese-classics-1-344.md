---
layout: post
title: "[古文典籍]增廣昔時賢文 (全)"
date: 2009-12-01 21:30:00 +0800
categories: [古文典籍,增廣昔時賢文]
tags: [增廣昔時賢文]
---

## 增廣昔時賢文

1. 昔時賢文﹐誨汝諄諄。 
2. 集韻增廣﹐多見多聞。 
3. 觀今宜鑒古﹐無古不成今。 
4. 知己知彼﹐將心比心。 
5. 酒逢知己飲﹐詩向會人吟。 
6. 相識滿天下﹐知心能幾人。 
7. 相逢好似初相識﹐到底終無怨恨心。 
8. 近水知魚性﹐近山識鳥音。 
9. 易漲易退山溪水﹐易反易覆小人心。 
10. 運去金成鐵﹐時來鐵成金。 
11. 讀書須用意﹐一字值千金。 
12. 逢人且說三分話﹐未可全拋一片心。 
13. 有意栽花花不發﹐無心插柳柳成陰。 
14. 畫虎畫皮難畫骨﹐知人知面不知心。 
15. 錢財如糞土﹐仁義值千金。 
16. 流水下灘非有意﹐白雲出岫本無心﹔ 
17. 當時若不登高望﹐誰信東流海樣深。 
18. 路遙知馬力﹐事久見人心。 
19. 兩人一般心﹐有錢堪買金﹔ 
20. 一人一般心﹐無錢堪買針。 
21. 相見易得好﹐久住難為人。 
22. 馬行無力皆因瘦﹐人若風流定必貧。 
23. 饒人不是痴漢﹐痴漢便不饒人。 
24. 是親不是親﹐非親卻是親。 
25. 美不美﹐鄉中水﹔親不親﹐故鄉人。 
26. 鶯花猶怕春光老﹐豈可教人枉度春。 
27. 相逢不飲空歸去﹐洞口桃花也笑人。 
28. 紅粉佳人休便老﹐風流才子莫教貧。 
29. 在家不會迎賓客﹐出外方知少主人。 
30. 黃金無假﹐阿魏無真。 
31. 客來主不顧﹐應恐是痴人。 
32. 貧居鬧市無人識﹐富在深山有遠親。 
33. 誰人背後無人說﹐那個人前不說人。 
34. 有錢道真語﹐無錢語不真。 
35. 不信但看筵中酒﹐杯杯先勸有錢人。 
36. 鬧裏有錢﹐靜處安身。 
37. 來如風雨﹐去似微塵。 
38. 長江後浪催前浪﹐世上新人趲舊人。 
39. 近水樓臺先得月﹐向陽花木早逢春。 
40. 古人不見今時月﹐今月曾經照古人。 
41. 先到為君﹐後到為臣。 
42. 莫道君行早﹐更有早行人。 
43. 莫信直中直﹐須防仁不仁。 
44. 山中有直樹﹐世上無直人。 
45. 自恨枝無葉﹐莫怨太陽偏。 
46. 萬般都是命﹐半點不由人。 
47. 一年之計在於春﹐一日之計在於寅﹔ 
48. 一家之計在於和﹐一生之計在於勤。 
49. 責人之心責己﹐恕己之心恕人。 
50. 守口如瓶﹐防意如城。 
51. 寧可負我﹐切莫負人。 
52. 積善成名﹐積惡滅身。 
53. 再三行善事﹐第一莫欺心。 
54. 虎生猶可近﹐人熟不堪親。 
55. 來說是非者﹐便是是非人。 
56. 遠水難救近火﹐遠親不如近鄰。 
57. 有錢有酒多兄弟﹐急難何曾見一人。 
58. 人情似紙張張薄﹐世事如棋局局新。 
59. 山中也有千年樹﹐世上難逢百歲人。 
60. 力微休負重﹐言輕莫勸人。 
61. 無錢休入眾﹐遭難莫尋親。 
62. 平生莫作皺眉事﹐世上應無切齒人。 
63. 士者國之寶﹐儒為席上珍。 
64. 若要斷酒法﹐醒眼看醉人。 
65. 求人須求大丈夫﹐濟人須濟急時無。 
66. 渴時一滴如甘露﹐醉後添盃不如無。 
67. 久住令人賤﹐貧來親也疏。 
68. 棋中不語真君子﹐財上分明大丈夫。 
69. 出家如初﹐成佛有餘。 
70. 積金千兩，不如明解經書。 
71. 養子不教如養驢，養女不教如養豬。 
72. 有田不耕倉廩虛，有書不讀子孫愚。 
73. 倉廩虛兮歲月乏，子孫愚兮禮義疏。 
74. 同君一夜話，勝讀十年書。 
75. 人不通古今，馬牛如襟裾。 
76. 茫茫四海人無數，那個男兒是丈夫。 
77. 白酒釀成延好客，黃金散盡為收書。 
78. 救人一命，勝造七級浮屠。 
79. 城門失火，殃及池魚。 
80. 庭前生瑞草，好事不如無。 
81. 欲求生富貴，須下死工夫。 
82. 百年成之不足，一旦壞之有餘。 
83. 人心似鐵，官法如爐。 
84. 善化不足，惡化有餘。 
85. 水太清則無魚，人太緊則無智。 
86. 知者減半，省者全無。 
87. 在家由父，出嫁從夫。 
88. 痴人畏婦，賢女敬夫。 
89. 是非終日有，不聽自然無。 
90. 寧可正而不足，不可邪而有餘。 
91. 寧可信其有，不可信其無。 
92. 竹籬茅舍風光好，道院僧房總不如。 
93. 命裏有時終須有，命裏無時莫強求。 
94. 道院迎仙客，書堂隱相儒。 
95. 庭栽棲鳳竹，池養化龍魚。 
96. 結交須勝己，似我不如無。 
97. 但看三五日，相見不如初。 
98. 人情似水分高下，世事如雲任捲舒。 
99. 會說說都是，不會說無理。 
100. 磨刀恨不利，刀利傷人指。 
101. 求財恨不多，財多害人己。 
102. 知足常足，終身不辱； 
103. 知止常止，終身不恥。 
104. 有福傷財，無福傷己。 
105. 失之毫釐，差以千里。 
106. 若登高必自卑，若行遠必自邇。 
107. 三思而行，再斯可矣。 
108. 使口不如自走，求人不如求己。 
109. 小時是兄弟，長大各鄉里。 
110. 妒財莫妒食，怨生莫怨死。 
111. 人見白頭嗔，我見白頭喜。 
112. 多少少年亡，不到白頭死。 
113. 牆有縫，壁有耳。 
114. 好事不出門，惡事傳千里。 
115. 賊是小人，智過君子。 
116. 君子固窮，小人窮斯濫矣 
117. 貧窮自在，富貴多憂。 
118. 不以我為德, 反以我為仇. 
119. 寧向直中取，不可曲中求。 
120. 人無遠慮，必有近憂。 
121. 知我者謂我心憂，不知我者謂我何求。 
122. 晴乾不肯去，直待雨淋頭。 
123. 成事莫說，覆水難收。 
124. 是非只為多開口，煩惱皆因強出頭。 
125. 忍得一時之氣，免得百日之憂。 
126. 近來學得烏龜法，得縮頭時且縮頭。 
127. 懼法朝朝樂，欺公日日憂。 
128. 人生一世，草生一春。 
129. 白髮不隨老人去，看來又是白頭翁。 
130. 月到十五光明少，人到中年萬事休。 
131. 兒孫自有兒孫福，莫把兒孫作馬牛。 
132. 人生不滿百，常懷千歲憂。 
133. 今朝有酒今朝醉，明日愁來明日憂。 
134. 路逢險處難迴避，事到頭來不自由。 
135. 葯能醫假病，酒不解真愁。 
136. 人平不語，水平不流。 
137. 一家養女百家求，一馬不行百馬憂。 
138. 有花方酌酒，無月不登樓。 
139. 三杯通大道，一醉解千愁。 
140. 深山畢竟藏猛虎，大海終須納細流。 
141. 惜花須檢點，愛月不梳頭。 
142. 大抵選他肌骨好，不敷紅粉也風流。 
143. 受恩深處宜先退，得意濃時便可休。 
144. 莫待是非來入耳，從前恩愛反為仇 . 
145. 留得五湖明月在，不愁無處下金鉤。 
146. 休別有魚處，莫戀淺灘頭。 
147. 去時終須去，再三留不住。 
148. 忍一句，息一怒，饒一著，退一步。 
149. 三十不豪，四十不富，五十將近尋死路。 
150. 生不認魂，死不認屍。 
151. 父母恩深終有別，夫妻義重也分離。 
152. 人生似鳥同林宿，大限來時各自飛。 
153. 人善被人欺，馬善被人騎。 
154. 人無橫財不富，馬無夜草不肥。 
155. 人惡人怕天不怕，人善人欺天不欺。 
156. 善惡到頭終有報，只爭來早與來遲。 
157. 黃河尚有澄清日, 豈可人無得運時. 
158.  得寵思辱，居安慮危。 
159. 念念有如臨敵日，心心常似過橋時。 
160. 英雄行險道，富貴似花枝。 
161. 人情莫道春光好，只怕秋來有冷時。 
162. 送君千里，終須一別。 
163. 但將冷眼觀螃蟹，看你橫行到幾時。 
164. 見事莫說，問事不知。 
165. 閒事莫管，無事早歸。 
166. 假饒染就真紅色, 也被旁人說是非. 
167. 善事可作，惡事莫為。 
168. 許人一物，千金不移。 
169. 龍生龍子，虎生豹兒。 
170. 龍游淺水遭蝦戲，虎落平陽被犬欺。 
171. 一舉首登龍虎榜，十年身到鳳凰池。 
172. 十年窗下無人問，一舉成名天下知。 
173. 酒債尋常行處有，人生七十古來稀。 
174. 養兒待老，積穀防飢。 
175. 雞豚狗彘之畜，無失其時，數口之家，可以無飢矣。 
176. 常將有日思無日，莫把無時思有時。 
177. 時來風送滕王閣，運去雷轟薦福碑。 
178. 入門休問榮枯事，觀看容顏便得知。 
179. 官清書吏瘦，神靈廟祝肥。 
180. 息卻雷霆之怒，罷卻虎狼之威。 
181. 饒人算之本，輸人算之機。 
182. 好言難得，惡語易施。 
183. 一言既出，駟馬難追。 
184. 道吾好者是吾賊，道吾惡者是吾師。 
185. 路逢險處須當避，不是才人莫獻詩。 
186. 三人同行，必有我師焉。 
187. 擇其善者而從之，其不善者而改之。 
188. 少年不努力，老大徒傷悲。 
189. 人有善願，天必從之。 
190. 莫喫卯時酒，昏昏醉到酉； 
191. 莫罵酉時妻，一夜受孤淒。 
192. 種瓜得瓜，種豆得豆；天網恢恢，疏而不漏。 
193. 見官莫向前，做客莫在後。 
194. 寧添一斗，莫添一口。 
195. 螳螂捕蟬，豈知黃雀在後。 
196. 不求金玉重重貴，但願兒孫個個賢。 
197. 一日夫妻，百世姻緣； 
198. 百世修來同船渡，千世修來共枕眠。 
199. 殺人一萬，自損三千。 
200. 傷人一語，利如刀割。 
201. 枯木逢春猶再發，人無兩度再少年。 
202. 未晚先投宿，雞鳴早看天。 
203. 將相頭上堪走馬，公侯肚裏好撐船。 
204. 富人思來年，貧人思眼前。 
205. 世上若要人情好，賒去物件莫取錢。 
206. 死生有命，富貴在天。 
207. 擊石原有火，不擊乃無煙； 
208. 人學始知道，不學亦徒然。 
209. 莫笑他人老，終須還到我。 
210. 但能依本分，終身無煩惱。 
211. 君子愛財，取之有道；貞婦愛色，納之以禮。 
212. 善有善報，惡有惡報；不是不報，日子未到。 
213. 人而無信，不知其可也。 
214. 一人道好，千人傳寶。 
215. 凡事要好，須問三老。 
216. 若爭小利，便失大道。 
217. 年年防飢，夜夜防盜。 
218. 學者如禾如稻，不學者如蒿如草。 
219. 遇飲酒時須飲酒，得高歌處且高歌。 
220. 因風吹火，用力不多。 
221. 不因漁父引，怎得見波濤。 
222. 無求到處人情好，不飲任他酒價高。 
223. 知事少時煩惱少，識人多處是非多。 
224. 入山不怕傷人虎，只怕人情兩面刀。 
225. 強中自有強中手，惡人自有惡人磨。 
226. 會使不在家豪富，風流不用著衣多。 
227. 光陰似箭，日月如梭。 
228. 天時不如地利，地利不如人和。 
229. 黃金未為貴，安樂值錢多。 
230. 世上萬般皆下品，思量惟有讀書高。 
231. 世間好語佛說盡，天下名山僧佔多。 
232. 為善最樂，為惡難逃。 
233. 羊有跪乳之恩，鴉有反哺之義。 
234. 你急他未急，人閒心不閒。 
235. 隱惡揚善，執其兩端。 
236. 妻賢夫禍少，子孝父心寬。 
237. 既墜斧甑，反顧無益。 
238. 反覆之水，收之實難。 
239. 人生知足何時足，人老偷閒且自閒。 
240. 但有綠楊堪繫馬，處處有路透長安。 
241. 見者易，學者難；莫將容易得，便作等閒看。 
242. 用心計較般般錯，退步思量事事難。 
243. 道路各別，養家一般。 
244. 從儉入奢易，從奢入儉難。 
245. 知音說與知音聽，不是知音莫與彈。 
246. 點石化為金，人心猶未足。 
247. 飽了肚，賣了屋。 
248. 他人睍睍，不涉你目；他人碌碌，不涉你足。 
249. 誰人不愛子孫賢。誰人不愛千鍾粟。 
250. 奈五行不是這般題目。 
251. 莫把真心空計較，兒孫自有兒孫福。 
252. 與人不和，勸人養鵝；與人不睦，勸人架屋。 
253. 但行好事，莫問前程。 
254. 河狹水急，人急計生。 
255. 明知山有虎，莫向虎山行。 
256. 路不行不到，事不為不成。 
257. 人不勸不善，鐘不打不鳴。 
258. 無錢方斷酒，臨老始看經。 
259. 點塔七層，不如暗處一燈。 
260. 萬事勸人休瞞昧，舉頭三尺有神明。 
261. 但存方寸地，留與子孫耕。 
262. 滅卻心頭火，剔起佛前燈。 
263. 惺惺常不足，懞懞作公卿。 
264. 眾星朗朗，不如孤月獨明。 
265. 兄弟相害，不如自生。 
266. 合理可作，小利莫爭。 
267. 牡丹花好空入目，棗花雖小結實成。 
268. 欺老莫欺少，欺人心不明。 
269. 隨分耕鋤收地利，他時飽煖謝蒼天。 
270. 得忍且忍，得耐且耐；不忍不耐，小事成大。 
271. 相論逞英雄，家計漸漸退。 
272. 賢婦令夫貴，惡婦令夫敗。 
273. 一人有慶，兆民咸賴。 
274. 人老心未老，人窮志不窮。 
275. 人無千日好，花無百日紅。 
276. 殺人可恕，情理難容。 
277. 乍富不知新受用，乍貧難改舊家風。 
278. 座上客常滿，杯中酒不空。 
279. 屋漏偏遭連夜雨，行船又被對頭風。 
280. 筍因落籜方成竹，魚為奔波始化龍。 
281. 記得少年騎竹馬，看看又是白頭翁。 
282. 禮義生於富足，盜賊出於貧窮。 
283. 天上眾星皆拱北，世間無水不朝東。 
284. 君子安貧，達人知命。 
285. 忠言逆耳利於行，良藥苦口利於病。 
286. 順天者存，逆天者亡。 
287. 人為財死，鳥為食亡。 
288. 夫妻相和合，琴瑟與笙簧。 
289. 有兒貧不久，無子富不長。 
290. 善必壽考，惡必早亡。 
291. 爽口食多偏作病，快心事過恐生殃。 
292. 富貴定要安本分，貧窮不必枉思量。 
293. 畫水無風空作浪，繡花雖好不聞香。 
294. 貪他一斗米，失卻半年糧。 
295. 爭他一腳豚，反失一肘羊。 
296. 龍歸晚洞雲猶濕，麝過春山草木香。 
297. 平生只會量人短，何不回頭把自量。 
298. 見善如不及，見惡如探湯。 
299. 人窮志短，馬瘦毛長。 
300. 自家心裏急，他人未知忙。 
301. 貧無達士將金贈，病有高人說藥方。 
302. 觸來莫與說，事過心清涼。 
303. 秋至滿山多秀色，春來無處不花香。 
304. 凡人不可貌相，海水不可斗量。 
305. 清清之水為土所防，濟濟之士為酒所傷。 
306. 蒿草之下或有蘭香，茅茨之屋或有公王。 
307. 無限朱門生餓殍，幾多白屋出公卿。 
308. 醉後乾坤大，壺中日月長。 
309. 萬事命已定，浮生空自忙。 
310. 千里送毫毛，寄得不寄失。 
311. 一人傳虛，百人傳實。 
312. 世事明如鏡，前程暗似漆。 
313. 人生一世，如駒過隙。 
314. 良田萬頃日食一升，大廈千間夜眠八尺。 
315. 千經萬典，孝義為先。 
316. 一字入公門，九牛拖不出。 
317. 衙門八字開，有理無錢莫進來。 
318. 富從升合起，貧由不算來。 
319. 家無讀書子，官從何處來。 
320. 萬事不由人計較，一身都是命安排。 
321. 急行慢行，前程只有多少路。 
322. 人間私語，天聞若雷；暗室虧心，神目如電。 
323. 一毫之惡，勸人莫作；一毫之善，與人方便。 
324. 虧人是禍，饒人是福。 
325. 天眼恢恢，報應甚速。 
326. 聖賢言語，神欽鬼伏。 
327. 人各有心，心各有志。 
328. 口說不如身逢,耳聞不如目見。 
329. 養軍千日，用在一朝。 
330. 國清才子貴，家富小兒驕。 
331. 利刀割體痕易合，惡語傷人恨難消。 
332. 公道世間惟白髮，貴人頭上不曾饒。 
333. 有錢堪出眾，無衣懶出門。 
334. 為官須作相，及第必爭先。 
335. 苗從地發，樹向枝分。 
336. 父子和而家不退，兄弟和而家不分。 
337. 官有正條，民有私約。 
338. 閒時不燒香，急時抱佛腳。 
339. 幸生太平無事日，恐逢年老不多時。 
340. 國亂思良將，家貧思賢妻。 
341. 池塘積水須防旱，田地深耕足養家。 
342. 根深不怕風搖動，樹正無愁月影斜。 
343. 奉勸君子，各宜守己。 
344. 只此呈示，萬無一失。